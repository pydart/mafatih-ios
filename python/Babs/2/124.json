{
    "124": {
        "number": 124,
        "bab": 2,
        "title": "اعمال شب هفدهم ماه رمضان",
        "arabic": {
            "1": ""
        },
        "farsi": {
            "1": ""
        },
        "tozih": {
            "1": "شب بسیار مبارکی است، در آن شب سپاه رسول خدا با کافران قریش در منطقه بدر روبرو شدند و فردای آن جنگ بدر درگرفت و خدا سپاه آن حضرت را بر مشرکین پیروز کرد و آن پیروزی از بزرگ‌ترین فتوحات اسلام بود، به همین خاطر علما فرموده‌اند: صدقه در چنین روزی، همراه شکرگزاری بسیار به درگاه حق، بسیار مستحب است و همچنین در شبش غسل و عبادت فضیلت بسیار دارد.\n\nمؤلّف گوید: روایات بسیار وارد شده که رسول خدا(صلى‌اللّه‌علیه‌و‌آله) در شب بدر به یارانش فرمود: امشب کیست که برود برای ما از چاه آب بیاورد؟ یاران سکوت نموده و هیچ‌یک اقدام به این کار نکردند!\n\nامیرالمؤمنین(علیه‌السلام) برای طلب آب مشکی برداشت و بیرون رفت؛ آن شب، شبی سرد بود و باد تندی می‌وزید و تاریکی همه‌جا را فرا گرفته بود. به چاه آب رسید، چاهی بود بسیار عمیق و تاریک و حضرت دَلوی نیافت تا از چاه آب بگیرد به ناچار وارد چاه شد و مشک را پر کرده بیرون آمد و به‌جانب اردوی اسلام حرکت کرد.\n\nناگاه باد سختی وزید که آن حضرت از سختی آن نشست تا برطرف شد، سپس برخاست و به حرکتش ادامه داد که ناگهان باد سخت دیگری مانند آن وزیدن گرفت، آن حضرت دوباره نشست تا آن باد هم آرام گرفت، چون برخاست و به‌سوی سپاه اسلام حرکت کرد، باز بادی به همان صورت وزید، آن حضرت نشست و پس از فرو نشستن باد، خود را به پیامبر اسلام رساند، حضرت فرمود: یا ابا الحسن چرا دیر آمدی؟\n\nعرض کرد: سه مرتبه بادی وزیدن گرفت که بسیار سخت بود و مرا لرزه فرا گرفت و دیر آمدنم به خاطر فرونشستن بادها بود. پیامبر فرمود: یا علی آیا دانستی آن‌ها چه بودند؟ عرض کرد: ندانستم، فرمود:\nبار نخست جبرئیل بود با هزار فرشته که بر تو سلام کرد و سلام کردند و بار دوم میکاییل بود با هزار فرشته که بر تو سلام کرد و سلام کردند و پس از آن اسرافیل بود با هزار فرشته که بر تو سلام کرد و سلام کردند و آنان برای یاری دادن به ما نازل شدند.\n\nفقیر گوید: قول آن کسی‌که گفته در یک شب برای امیرالمؤمنین سه‌ هزار و سه منقبت (کمال) و برازندگی بوده، اشاره به همین شب است و سید حِمیری در مدح آن حضرت در قصیده خود به این معنا اشاره کرده:\nأُقْسِمُ بِاللَّهِ وَ آلائِهِ\nوَ الْمَرْءُ عَمَّا قَالَ مَسْئُولٌ\nبه خدا و نعمت‌هایش سوگند می‌خورم\nو شخص در برابر آنچه گفت مسئول است\nإِنَّ عَلِيِّ بْنَ أَبِي طَالِبٍ\nعَلَى الْتُّقَى وَ الْبِرِّ مَجْبُولٌ\nبدرستی‌که على بن ابیطالب\nوجودش بر تقوا و نیکى سرشته شده است\nكَانَ إِذَا الْحَرْبُ مَرَتْهَا الْقَنَا\nوَ أَحْجَمَتْ عَنْهَا الْبَهَالِيلُ\nچنین بود، وقتى برق نیزه‌ها تنور جنگ را میافروخت\nو پهلوانان از عرصه فرار می‌کردند\nيَمْشِي إِلَى الْقِرْنِ وَ فِي كَفِّهِ\nأَبْيَضُ مَاضِي الْحَدِّ مَصْقُولٌ\nبه‌جانب حریف می‌شتافت و در دستش بود\nشمشیر بران تیز صیقلى شده\nمَشْيَ الْعَفَرْنَا بَيْنَ أَشْبَالِهِ\nأَبْرَزَهُ لِلْقَنَصِ الْغِيلُ\nمانند راه رفتن شیر غران در میان بچه‌هایش\nکه آن‌ها را از بیشه براى شکار به میدان آورده\nذَاكَ الَّذِي سَلَّمَ فِي لَيْلَةٍ\nعَلَيْهِ مِيكَالٌ وَ جِبْرِيلٌ\nعلى همان است که در شبى بر او\nمیکاییل و جبرییل سلام کرد\nمِيكَالُ فِي أَلْفٍ وَ جِبْرِيلُ فِي\nأَلْفٍ وَ يَتْلُوهُمْ سَرَافِيلُ\nمیکاییل همراه هزار فرشته و جبرییل\nبا هزار فرشته و به دنبالشان اسرافیل\nلَيْلَةَ بَدْرٍ مَدَدا أُنْزِلُوا\nكَأَنَّهُمْ طَيْرٌ أَبَابِيلُ\nدر شب بدر براى یارى رساندن نازل شدند\nگویا آنان مرغان ابابیل بودند"
        }
    }
}