{
    "49": {
        "number": 49,
        "bab": 2,
        "title": "اعمال شب اول ماه شعبان",
        "arabic": {
            "1": ""

        },
        "farsi": {
            "1": ""
        },
        "tozih": {
            "1": "روزه\u200Cی این روز فضیلت بسیار دارد؛ از امام صادق(علیه\u200Cالسلام) روایت شده: هرکه روز اول شعبان را روزه بگیرد، بی\u200Cتردید بهشت بر او واجب می\u200Cشود؛\n\nو سید ابن طاووس از حضرت رسول(صلی\u200Cالله\u200Cعلیه\u200Cوآله) ثواب بسیاری روایت کرده برای کسی که سه روز اوّل این ماه را روزه بدارد و در شب\u200Cهای آن، دو رکعت نماز به\u200Cجای آورد با این ترتیب که: در هر رکعت سوره «حمد» «یک بار» و سوره «توحید» «یازده بار» خوانده شود.\n\nبدان که در تفسیر امام [تفسیر امام حسن عسکری(علیه\u200Cالسلام)] روایتی در فضیلت ماه شعبان و روز اول آن ذکر شده که فواید بسیاری در آن درج شده است و شیخ ما ثقة الاسلام نوری (نوّر الله مَرقَده) آن روایت را ترجمه کرده و در پایان کتاب «کلمه طیبه» آورده، ولی چون آن روایت طولانی است و مقام را گنجایش نوشتن تمام آن نیست، خلاصه آن را در اینجا ذکر می\u200Cکنم: حاصل روایت این که:\n\nحضرت امیرالمؤمنین(علیه\u200Cالسلام) در روز اول شعبان به جماعتی برخورد که در مسجد نشسته بودند و درباره قَدَر و امثال آن گفتگو می\u200Cکردند تا آنکه لجاجت و جدالشان و فریاد و صدایشان سخت بلند شد؛ حضرت ایستاد و بر آن\u200Cها سلام کرد، پاسخ سلام را دادند و به احترام حضرت از جای برخاستند و درخواست کردند کنار آنان بنشیند.\n\nایشان توجّهی به دعوت آنان نکردند و در همان حالت ایستاده فرمودند: ای گروهی که سخن می\u200Cگویید در مسئله\u200Cای که سودی نمی\u200Cرساند، آیا ندانستید که خدای تعالی را بندگانی است که آنان را از هراس ساکت نموده بی\u200Cآنکه لال باشند، یا از سخن گفتن عاجز باشند، اینان هرگاه عظمت خدا را به خاطر می\u200Cآورند، زبان\u200Cهایشان شکسته و دل\u200Cهایشان از جا کنده می\u200Cشود و عقولشان از سر می\u200Cرود و دچار بُهت و حیرت می\u200Cگردند، این همه به خاطر بلندای عزت و شوکت و بزرگداشت خدا است!\n\nهرگاه از این حالت به خود آیند با کردارهای پاکیزه به\u200Cسوی خدا رو می\u200Cکنند و وجود خود را در شمار ستمکاران و خطاکاران به حساب می\u200Cآورند، درحالی\u200Cکه از تقصیر و کوتاهی پاکند؛ اینان برای خدا به کردار اندک راضی نمی\u200Cشوند و عمل زیاد را برای او بسیار نمی\u200Cشمارند، پیوسته به کار شایسته و عمل نیک مشغول\u200Cاند، اینان چنانند که هرگاه به ایشان بنگری، ترسان و هراسان و در بیم و اضطراب به عبادت ایستاده\u200Cاند.\n\nای گروه تازه\u200Cکاران، شما کجا و ایشان کجا، آیا ندانستید که داناترین مردم به «قَدَر» ساکت\u200Cترین ایشانند در سخن از آن و نادان\u200Cترین مردم به «قَدَر» سخن\u200Cگوترین آنان\u200Cاند نسبت به آن؟!\n\nای تازه\u200Cکارها، امروز غرّه شعبان کریم است [به آغاز پیشانی گویند غره]، پروردگار آن را شعبان نامیده به خاطر انشعاب یافتن و پراکنده شدن خیرات در آن، همانا پروردگار شما در شعبان درهای حسنات را باز کرده و قصرها و خیراتش را به شما جلوه داده به قیمتی ارزان و کارهایی آسان، پس در مقام خرید برآیید.\n\nابلیس دور از رحمت خدا، شاخه\u200Cهای شرور و بلاهای خود را برای شما آراسته و شما پیوسته در گمراهی و سرکشی می\u200Cکوشید و به شاخه\u200Cهای ابلیس تمسّک می\u200Cجویید و از شاخه\u200Cهای خیرات که درهایش برای شما باز شده روی می\u200Cگردانید\n\nو این غرّه ماه شعبان است و شاخه\u200Cهای خیراتش عبارت است از: نماز، روزه، زکات، امر به معروف، نهی از منکر، نیکی به پدر و مادر و خویشان و همسایگان، ایجاد صلح و صفا بین مردم، صدقه دادن به فقرا و مساکین.\n\nدر چیزی که مسئولیتش از شما برداشته شده، به خود زحمت و مشقّت می\u200Cدهید و آن مسئله قضا و قدر است و خود را در سختی می\u200Cاندازید در چیزی\u200Cکه از ژرف\u200Cاندیشی و تحقیق در آن نهی شده\u200Cاید و آن کشف اسرار الهی است که هرکه از آن\u200Cها تفتیش کند از تباه\u200Cشدگان است.\n\nبدانید که اگر شما بر آنچه پروردگار برای مطیعان از بندگانش در امروز آماده نموده آگاه شوید، هرآینه خود را از آنچه بدان پرداختید [بحث در قضا و قدر] بازخواهید داشت و در آنچه به آن فرمان دادند وارد خواهید شد.\n\nگفتند: یا امیرالمؤمنین، آنچه را خدا در این روز برای مطیعان خود مهیا نموده چیست؟\n\nحضرت داستان آن لشکری را که رسول خدا(صلی\u200Cالله\u200Cعلیه\u200Cوآله) برای جهاد با کافران فرستاده بود و سپاه دشمن به هنگام شب بر آن\u200Cها شبیخون زدند نقل کرد و فرمود:\n\nشبی تاریک و فرورفته در سیاهی بود، مسلمانان در خواب و کسی از آنان جز زید بن حارثه و عبدالله بن رواحه و قتاده بن نعمان و قیس بن عاصم منقری بیدار نبود، هریک از آنان در جانبی از لشگر مشغول نماز و خواندن دعا بود، دشمنان با شبیخون خویش در آن شب تاریک، مسلمانان را آماج تیرهای خود ساختند و مسلمانان به خاطر سیاهی شب، از دیدن دشمنان عاجز بودند و راهی برای حفظ خویش نداشتند، به این خاطر نزدیک بود هلاک شوند؛\n\nناگهان از دهان این چند نفر انواری درخشید که اردوگاه را روشن ساخت و باعث قوّت دل و دلیری مسلمانان شد، پس شمشیر کشیده و همه دشمنان را کشته و زخمی و اسیر نمودند، پس از بازگشت از جهاد داستان خود را برای رسول خدا(صلی\u200Cالله\u200Cعلیه\u200Cوآله) نقل کردند، حضرت فرمود: این انوار به خاطر اعمال برادران شما در آغاز ماه شعبان است، پس حضرت یک\u200Cیک آن اعمال را نقل کردند تا آنکه فرمودند:\n\nچون روز اوّل شعبان می\u200Cرسد، ابلیس سپاه خویش را در اطراف زمین و کرانه\u200Cهای آن پراکنده می\u200Cکند و به ایشان می\u200Cگوید: امروز در کشاندن بعضی از بندگان خدا به\u200Cسوی خود بکوشید، و خدا(عزّوجل) فرشتگان را در اطراف و آفاق زمین پراکنده می\u200Cکند و به آنان می\u200Cفرماید: بندگانم را به\u200Cراستی و درستی نگاه دارید و آنان را ارشاد کنید، همه بندگانم سعادتمند می\u200Cشوند، جز آن\u200Cکه از قبول حق امتناع ورزد و به راه سرکشی رود که او در شمار حزب ابلیس و سپاهیان او محبوس می\u200Cشود.\n\nچون روز اوّل ماه شعبان شود، خدا(عزّوجل) به باز شدن درهای بهشت امر می\u200Cکند، پس باز می\u200Cشوند و به درخت طوبی [درختی است در بهشت] فرمان می\u200Cدهد تا شاخه\u200Cهای خود را به دنیا نزدیک کند، آنگاه منادی پروردگار(عزّوجل) ندا سر می\u200Cدهد:\n\nای بندگان خدا، این شاخه\u200Cهای درخت طوبی است، پس به آن درآویزید که شما را به\u200Cسوی بهشت برافرازد و این شاخه\u200Cهای درخت زقّوم است [درختی است از درختان دوزخ که در سوره مبارکه واقعه از آن یاد شده است] از آن دوری کنید تا شما را به\u200Cجانب دوزخ نبرد.\n\nرسول خدا(صلی\u200Cالله\u200Cعلیه\u200Cوآله) فرمود: سوگند به آن\u200Cکه مرا به\u200Cراستی مبعوث به رسالت نمود، هرکه در این روز دری از خیر و نیکی را فراگیرد، به تحقیق به شاخه\u200Cای از شاخه\u200Cهای درخت طوبی در آویخته که او را به\u200Cسوی بهشت می\u200Cکشاند و هرکه در امروز دری از شرّ و بدی را فراگیرد، به یقین به شاخه\u200Cای از شاخه\u200Cهای زقّوم درآویخته که او را کشاننده به\u200Cسوی آتش است؛\n\nسپس رسول خدا(صلی\u200Cالله\u200Cعلیه\u200Cوآله) اعمالی که هریک باعث درآویخته شدن به شاخه\u200Cای از شاخه\u200Cهای طوبی است به این صورت بیان فرمودند:\n\nامروز هرکس برای خدا نماز مستحبی بجا آورد و هرکه در این روز روزه بدارد و هرکه میان زنی با همسرش، یا پدری با فرزندش، یا خویشاوندان، یا زن و شوهر بیگانه\u200Cای صلح دهد و کسی که تخفیف دهد پریشانی را، از طلبی که از او دارد، یا از طلبش از عهده مدیون بکاهد و کسی که در حساب خود نظر کند و قرض کهنه\u200Cای را بر عهده خود ببیند که طلبکارش از به دست آوردنش مأیوس شده، پس آن را به صاحبش برگرداند؛\n\nو کسی که یتیمی را سرپرستی نماید و کسی که سفیهی را از ضربه زدن به آبرو و عِرض مؤمنی بازدارد و کسی که قرآن یا بخشی از آن را بخواند و کسی که خدا را یاد کند و نعمت\u200Cهایش را بر شمارد و اقدام به شکر نماید و کسی که از بیماری عیادت کند؛\n\nو کسی که به پدر و مادر یا یکی از آن\u200Cها نیکی ورزد و آن\u200Cکه پیش از رسیدن روز اوّل شعبان پدر و مادر خویش را به خشم آورده بود و در این روز خشنودشان ساخت و هرکه جنازه\u200Cای را تشییع کند و هرکه در این روز مصیبت\u200Cزده\u200Cای را تسلّی بخشد و هرکس در این روز چیزی از ابواب خیر را بجا آورد از آویختگان به درخت طوبی است.\n\nسپس رسول خدا(صلی\u200Cالله\u200Cعلیه\u200Cوآله) فرمودند: سوگند به آن\u200Cکه مرا به\u200Cراستی به رسالت برانگیخت: هرکس در این روز دری از شرّ و گناه را فراگیرد، به تحقیق به شاخه\u200Cای از شاخه\u200Cهای درخت زقّوم درآویخته و آن شاخه کشاننده اوست به\u200Cسوی آتش، آنگاه اعمالی که هریک باعث درآویخته شدن به شاخه\u200Cای از شاخه\u200Cهای زقّوم است را به این صورت بیان فرمودند:\n\nسوگند به آن\u200Cکه مرا به\u200Cراستی به پیامبری فرستاد، هرکس در این روز نسبت به نماز واجب خود کوتاهی کند و آن را تباه نماید و هرکس فقیری درمانده نزد او آید که بدی حالش را می\u200Cداند و بدون اینکه ضرری متوجه وی گردد، قدرت بر تغییر حال او را دارد و کس دیگری هم نیست که به\u200Cجای او، مشکل فقیر را حل کند، پس فقیر را به حال خود واگذارد و دست او را نگیرد تا از بین رفته و هلاک گردد؛\n\nو کسی که خطاکاری از او عذرخواهی کند، پس عذر او را نپذیرد، علاوه بر این بیش از اندازه\u200Cای که بدی کرده، او را عقوبت نماید و کسی که جدایی اندازد میان شوهری با همسرش، یا پدری با فرزندش، یا برادری با برادرش، یا خویشی با خویشش، یا میان دو همسایه، یا میان دو رفیق، یا دو خواهر و کسی که بر انسان تنگدستی سخت بگیرد، درحالی\u200Cکه تنگدستی او را می\u200Cداند، پس بر خشم و بلای او بیفزاید؛\n\nو کسی که مدیون باشد و آن دَین را بر صاحبش انکار کند و بر او ستم ورزد تا دَین او را باطل نماید و آن\u200Cکه بر یتیمی جفا کند و به او آزار رساند و مال او را تباه کند و کسی که به آبرو و عِرض برادر مؤمنی هجوم بَرد و مردم را هم بر آن وا دارد و کسی که آوازه\u200Cخوانی کند به صورتی که مردم را در آن آوازه\u200Cخوانی بر انجام گناه تحریک کند؛\n\nو کسی که کارهای زشت و قبیح خود را در جنگ\u200Cها و انواع ستم خود را بر بندگان خدا بر شمارد و به آن اعمال افتخار نماید و کسی که همسایه\u200Cاش بیمار شده و به جهت سبک شمردن شأن او، از او عیادت نکرده و آن\u200Cکه همسایه\u200Cاش مرده و به خاطر خوار بودن آن مُرده در نظرش جنازه\u200Cاش را تشییع نکرده و آن\u200Cکه از تسلیت مصیبت\u200Cزده اعراض کند و به وی از روی حقارت و پستی جفا کند؛\n\nو کسی که عاق کند پدر و مادر خود، یا یکی از آن دو را و کسی که پیش از شعبان ایشان را عاق کرده بود و در شعبان ایشان را خشنود نساخت و حال آنکه قدرت بر آن را داشت؛\n\nو همچنین هرکس کاری از سایر اقسام شرّ را انجام دهد، آویخته به شاخه\u200Cای از شاخه\u200Cهای زقّوم است و سوگند به آن\u200Cکه مرا به\u200Cراستی به پیامبری برگزید که درآویختگان به شاخه\u200Cهای درخت طوبی با آن شاخه\u200Cها به\u200Cسوی بهشت بلند می\u200Cشوند.\n\nآنگاه رسول خدا(صلی\u200Cالله\u200Cعلیه\u200Cوآله) اندکی نظر خود را به\u200Cجانب آسمان بلند کرد و می\u200Cخندید و مسرور بود، سپس نظر مبارک را به\u200Cسوی زمین به زیر انداخت، پس پیشانی مبارک را درهم کشید و روی مبارکش عبوس گشت، آنگاه رو به اصحاب خود کرد و فرمود:\n\nسوگند به آن\u200Cکه محمّد را به\u200Cراستی به پیامبری برگزید به تحقیق دیدم درخت طوبی را که بلند می\u200Cشد و بلند می\u200Cکرد آنان را که به او درآویخته بودند به\u200Cسوی بهشت و دیدم بعضی از ایشان را که درآویخته بودند به یک شاخه از آن و بعضی به دو شاخه، یا به چند شاخه، برحسب پای بندیشان بر طاعات؛ و هرآینه زید به حارثه را می\u200Cبینم که در آویخته به بیشتر شاخه\u200Cهای آن و آن شاخه\u200Cها بلند می\u200Cکنند او را به اعلا علیین [بالاترین مرتبه] بهشت، از این جهت خندیدم و خوشحال شدم؛\n\nآنگاه به\u200Cسوی زمین نگاه کردم و سوگند به آن\u200Cکه مرا به\u200Cراستی به پیامبری برانگیخت درخت زقّوم را دیدم که به پایین می\u200Cرفت شاخه\u200Cهای آن و درآویختگان به خود را به\u200Cسوی دوزخ پایین می\u200Cبرد؛\n\nو دیدم گروهی از ایشان را درآویخته به شاخه\u200Cای و گروهی به دو شاخه یا چند شاخه بر حسب پافشاری\u200Cشان بر گناهان؛ و هرآینه بعضی از منافقان را می\u200Cبینم که به بیشتر شاخه\u200Cهای آن درآویخته\u200Cاند و آن شاخه\u200Cها او را به اسفل درکات [پایین\u200Cترین مهلکه\u200Cها] فرو می\u200Cبرند، از این جهت روی درهم کشیدم و پیشانی\u200Cام گرفت. "
        }
    }
}