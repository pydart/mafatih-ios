{
    "65": {
        "number": 65,
        "bab": 2,
        "title": "خطبه حضرت رسول خدا(ص) در فضیلت ماه رمضان",
        "arabic": {
            "1": ""
        },
        "farsi": {},
        "tozih": {
            "1": "«شیخ صدوق» به سند معتبر، از حضرت رضا (علیه\u200C السلام) از پدران بزرگوارش، از حضرت امیرالمؤمنین (علیه\u200C السلام) روایت کرده که: روزی رسول خدا (صلی\u200Cالله\u200Cعلیه\u200Cوآله) برای ما خطبه\u200Cای خواند و در آن خطبه فرمود:\n\nای مردم، ماه خدا با برکت و رحمت و آمرزش به\u200Cسوی شما روی آورده، ماهی که نزد خدا بهترین ماه\u200Cها و روزهایش بهترین روزها و شب\u200Cهایش بهترین شب\u200Cها و ساعاتش بهترین ساعت\u200Cهاست؛ و آن ماهی است که شما را در آن به\u200Cسوی میهمانی خدا خوانده\u200Cاند و در آن از اهل کرامت خدا شده\u200Cاید.\n\nنَفَس\u200Cهای شما در آن ماه پاداش تسبیح و خواب شما ثواب عبادت و اعمال شما پذیرفته و دعاهای شما مستجاب است، از پروردگار خویش با نیت\u200Cهای صادقانه و دل\u200Cهای پاکیزه از گناهان و صفات ناپسند درخواست کنید که به شما برای روزه داشتن در آن و تلاوت قرآن توفیق دهد.\n\nهمانا بدبخت و بدعاقبت کسی است که در این ماه بزرگ از آمرزش خدا محروم شود؛ و به گرسنگی و تشنگی در این ماه، تشنگی و گرسنگی روز قیامت را به یاد آرید، به تهیدستان و از کارافتادگان صدقه دهید، پیران خود را تعظیم و به کودکان مهربانی روا دارید.\n\nخویشان خود را نوازش کنید و زبان\u200Cهای خود را از آنچه نباید گفت بازدارید و دیده\u200Cهای خویش را از آنچه نگاه به آن روا نیست فروپوشید و گوش\u200Cهای خود را از آنچه شنیدنش بر شما روا نیست بازدارید، با یتیمان مهربانی کنید تا بعد از شما با یتیمان شما مهربانی کنند.\n\nاز گناهان خود به\u200Cسوی خدا توبه کنید، دست\u200Cهای خود را در اوقات نماز به دعا بردارید، زیرا وقت نماز بهترین ساعت\u200Cهاست، حق\u200Cتعالی در این اوقات به\u200Cسوی بندگانش به رحمت نظر می\u200Cکند، به آنان پاسخ می\u200Cدهد هرگاه او را بخوانند و لبیک می\u200Cگوید هرگاه او را ندا دهند و اجابت می\u200Cنماید هرگاه او را بخوانند.\n\nای مردم، همانا وجود شما در گرو کرده\u200Cهای شماست، پس آن را با آمرزش\u200Cخواهی از خدا از گرو رها سازید؛ و پشت شما از گناهان گرانبار است، پس آن را به طولانی ساختن سجده\u200Cها سبک کنید و بدانید حق\u200Cتعالی به عزّت و جلال خود سوگند یاد کرده که نمازگزاران و سجده\u200Cکنندگان در این ماه را عذاب ننماید و آنان را در قیامت به آتش دوزخ نترساند.\n\nای مردم هرکه از شما روزه\u200Cدار مؤمنی را در این ماه افطار دهد، برای او نزد خدا ثواب آزاد کردن بنده و آمرزش گناهان پیشین خواهد بود. بعضی از اصحاب گفتند: یا رسول\u200Cالله، همه ما توانایی افطار دادن نداریم، فرمود: از آتش دوزخ بپرهیزید به افطار دادنِ روزه\u200Cداران، گرچه به نصف دانه خرما یا به یک جرعه آب باشد، همانا خدا به هرکه به همین مقدار افطاری دهد این پاداش را می\u200Cدهد، حتی اگر توانایی بیشتر از این را نداشته باشد!\n\nای مردم هرکه اخلاق خود را در این ماه نیکو کند، آسان و راحت بر صراط بگذرد، روزی که قدم\u200Cها بر آن بلغزد و هرکه در این ماه بر خدمت غلام و کنیز خویش آسان گیرد، خداوند در قیامت حساب او را آسان کند و هرکه در این ماه شر خود را از مردم بازدارد، حق\u200Cتعالی خشم خویش را در قیامت از او بازدارد\n\nو هرکه در این ماه یتیم بی\u200Cپدری را نوازش کند، خدا در قیامت او را گرامی دارد و هرکه در این ماه به خویشان خود صله و احسان کند، خدا در قیامت او را به مهر خود پیوند دهد و هرکه از خویشان خود احسان را قطع کند، خدا در قیامت رحمت خود را از او بردارد؛\n\nو هرکه در این ماه نماز مستحب بجا آورد، خدا برای او برات بیزاری از آتش دوزخ ثبت کند و هرکه در این ماه نماز واجبی را ادا کند، خدا به او پاداش هفتاد نماز واجب را که در ماه\u200Cهای دیگر خوانده شود عطا نماید و هرکه در این ماه صلوات بسیار بر من فرستد، خدا ترازوی عمل او را سنگین گرداند، در روزی که ترازوهای عمل سبک باشد و هرکه در این ماه یک آیه از قرآن بخواند، پاداش کسی را دارد که در ماه\u200Cهای دیگر ختم قرآن کرده باشد.\n\nای مردم، به یقین درهای بهشت در این ماه باز است، از خدا بخواهید که به روی شما نبندد و درهای دوزخ در این ماه بسته است، از خدا درخواست نمایید که به روی شما نگشاید و شیاطین را در این ماه به زنجیر کشیده\u200Cاند، از خدا بخواهید که آنان را بر شما چیره نسازد ... تا آخر خبر.\n\n«شیخ صدوق» روایت کرده: چون ماه رمضان می\u200Cرسید، رسول خدا(صلی\u200Cالله\u200Cعلیه\u200Cوآله) هر اسیری را آزاد می\u200Cکرد و به هر خواهنده\u200Cای عطا می\u200Cفرمود.\n\n«مؤلّف» گوید: ماه رمضان ماه خدای جهانیان و شریف\u200Cترین ماه\u200Cهاست، ماهی که درهای آسمان و درهای بهشت و رحمت باز می\u200Cشود و درهای دوزخ بسته می\u200Cشود، در این ماه شبی است که عبادت در آن از عبادت هزار ماه بهتر است، پس درنگ کن که در شب\u200Cوروز خود چگونه خواهی بود و چگونه اعضا و جوارح خویش را از نافرمانی پروردگار حفظ می\u200Cکنی؟ مبادا شب\u200Cها خواب باشی و روزها از یاد خدا غافل،\n\nهمانا در «روایت است» که:\nدر پایان هر روز از روزهای ماه رمضان خدا در وقت افطار، هزار هزار نفر را از آتش دوزخ آزاد می\u200Cکند و چون شب جمعه و روز جمعه شود، در هر ساعتی هزار هزار نفر را از آتش دوزخ می\u200Cرهاند که هریک مستوجب عذاب بوده باشند و در شب و روز آخر ماه، به تعداد آنچه در تمام ماه رها ساخته آزاد می\u200Cکند،\n\nپس ای عزیز مبادا که ماه رمضان بگذرد و گناهانت بر عهده\u200Cات باقی مانده باشد و در وقتی که روزه\u200Cداران پاداش خود را بگیرند تو از جمله محرومان و زیانکاران باشی؛ و به\u200Cسوی خدای تبارک\u200Cوتعالی تقرّب جوی به تلاوت قرآن در شب\u200Cها و روزهای این ماه و به خواندن نماز و کوشش در عبادت و خواندن نمازها در اوقات فضیلت و کثرت استغفار و دعا.\n\n«فَعَنِ الصّادِقِ عَلَیْهِ السَّلامُ: أَنَّهُ مَنْ لَمْ یُغْفَرْ لَهُ فی شَهْرِ رَمَضانَ لَمْ یُغْفَرْ لَهُ إلىٰ قابِلٍ إلّا أَنْ یَشْهَدَ عَرَفَةَ، از امام صادق (درود بر او) روایت شده است: هرکه در ماه رمضان مورد مغفرت قرار نگیرد تا سال آینده قرار نمی\u200Cگیرد، مگر آنکه برای آمرزیده شدن در عرفه حاضر شود.»\n\nو خود را از آنچه خدا حرام کرده و از افطار دادن به چیزهای حرام، حفظ کن و به گونه\u200Cای رفتار کن که «مولای ما حضرت صادق»(علیه\u200Cالسلام) وصیت فرموده که:\nهرگاه روزه هستی باید گوش و چشم و مو و پوست و همه اعضای تو روزه باشند، یعنی از انجام محرّمات بلکه مکروهات دوری کنند؛\n\nو نیز فرمود:\nگاه روزه\u200Cی تو نباید همانند روز افطار تو باشد\n\nو همچنین فرمود:\nروزه نه همین خودداری از خوردن و آشامیدن تنهاست، بلکه باید در هنگام روزه، زبان خود را از دروغ نگاه دارید و دیده\u200Cهای خود را از حرام بپوشانید و با یکدیگر نزاع نکنید و بر هم حسد نورزید و غیبت و گفتگوی بی منطق ننمایید و سوگند دروغ بلکه حتی سوگند راست به زبان نیاورید و دشنام و ناسزا ندهید و بی\u200Cخردی نورزید و دلتنگ نشوید و از یاد خدا و نماز غفلت نکنید؛ و از آنچه نباید گفت خاموش باشید،\n\nشکیبا باشید و سخن به راستی گویید، از اهل شر دوری کنید و از گفتار بد و دروغ و افترا و خصومت با مردم و گمان بد بردن و غیبت و سخن\u200Cچینی اجتناب کنید و خود را در آستانه آخرت بدانید و در انتظار فرج و ظهور قائم آل محمّد(علیهم\u200Cالسلام) باشید و ثواب\u200Cهای آخرت را آرزو نمایید و برای سفر آخرت، اعمال شایسته را توشه برگیرید و بر شما باد به آرامش دل و آرامی تن و خضوع و خشوع و شکستگی و فروتنی، مانند برده\u200Cای که از مولای خویش بترسد و از عذاب خدا هراسان باشید و به رحمتش امیدوار؛\n\nو ای روزه\u200Cدار، باید که دلت از عیب\u200Cها و باطنت از حیله\u200Cها و مکرها پاک باشد و تنت پاکیزه از آلودگی\u200Cها و از آنچه غیر خداست به\u200Cسوی خدا بیزاری جو و ولایت و دوستی خویش را به گاه روزه برای خدا خالص گردان و از بیان آنچه حق\u200Cتعالی تو را از آن در آشکار و نهان نهی کرده خاموش باش و در ایام روزه روح و بدن خویش را به خدای (عزّوجل) ببخش و دل خویش را برای محبت و یاد او فارغ گردان و بدن خود را در آنچه خدا تو را به آن امر کرده و فرا خوانده بکارگیر.\n\nاگر چنین کنی، آنچه شایسته روزه است انجام داده\u200Cای و فرمان خدا را اطاعت کرده\u200Cای و از آنچه بیان شد آنچه را کم بگذاری، به اندازه آن از فضل و ثواب روزه تو کم می\u200Cشود، به درستی که پدرم گفت:\nرسول خدا(صلی\u200Cالله\u200Cعلیه\u200Cوآله) شنید زنی هنگام روزه، کنیز خویش را دشنام داد، حضرت طعامی خواست و به آن زن گفت: میل کن، عرضه داشت: روزه هستم، فرمود: چگونه روزه\u200Cای که کنیز خود را دشنام دادی!\n\nروزه تنها ترک خوردن و آشامیدن نیست، همانا حق\u200Cتعالی روزه را حجابی از انجام کارهای ناشایست و کردارهای بد و گفتارهای ناپسند قرارداده، چه بسیارند روزه\u200Cداران و چه بسیارند آنان\u200Cکه تحمّل گرسنگی می\u200Cکنند.\n\n«حضرت امیرالمؤمنین»(علیه\u200Cالسلام) فرمود: چه بسیار روزه\u200Cداری که او را از روزه جز تشنگی و گرسنگی بهره\u200Cای نیست و چه بسیار عبادت\u200Cکننده\u200Cای که او را از عبادت سودی جز رنج و زحمت نیست! ای خوشا خواب زیرکان که بهتر از بیداری و عبادت احمقان می\u200Cباشد و خوشا افطار زیرکان که بهتر از روزه داشتن بی\u200Cخردان است!\n\nاز جابر بن یزید از «امام باقر»(علیه\u200Cالسلام) روایت شده: که حضرت رسول(صلی\u200Cالله\u200Cعلیه\u200Cوآله) به جابر بن عبدالله فرمود: ای جابر، این ماه، ماه رمضان است، هرکه روزه بدارد روزش را و به عبادت بایستد بخشی از شبش را و شکم و شهوت خویش را از حرام باز دارد و زبانش را حفظ کند، از گناهانش همچون بیرون رفتن از ماه رمضان بیرون رود؛\nجابر گوید: گفتم: یا رسول\u200Cالله، چه نیکوست این حدیثی که فرمودی؟ حضرت فرمود: ای جابر چه دشوار است این شرط\u200Cهایی که گفتم! "

        }
    }
}