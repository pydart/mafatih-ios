{
    "156": {
        "number": 156,
        "bab": 3,
        "title": "فوائد و اثرات بی نظیر مداومت بر خواندن زیارت عاشورا",
        "arabic": {
            "1": ""
        },
        "farsi": {
            "1": ""
        },
        "tozih": {
            "1": "مؤلف گوید: در کتاب «نجم الثاقب» در ذیل «تشرّف جناب حاج سید احمد رشتی» به محضر امام عصر(ارواحنا فداه) در سفر حج و فرمایش آن حضرت به او که «شما چرا عاشورا نمی\u200Cخوانید؟ عاشورا، عاشورا، عاشورا»، دلیل بر فضیلت و آثار و فواید این زیارت است و ما آن حکایت را ان\u200Cشاء\u200Cالله پس از «زیارت جامعه کبیره» نقل خواهیم کرد.\n\nشیخ ما ثقة الاسلام نوری(رحمة\u200Cالله\u200Cعلیه) فرموده: اما زیارت عاشورا، در فضل و مقام آن بس که از سنخ سایر زیارات نیست که به ظاهر از انشاء و املای معصومی باشد، هر چند که از قلوب مطهره ایشان چیزی جز آنچه از عالم بالا به آنجا رسد بیرون نیاید، بلکه از سنخ احادیث قدسیه است که به همین ترتیب از زیارت و لعن و سلام و دعا، از حضرت احدیت جلّت عظمته به جبرائیل امین و از او به خاتم انبیا رسیده و بنا بر تجربه، مداومت به آن در چهل روز یا کمتر، در قضای حاجات و رسیدن به مقاصد و دفع دشمنان بی\u200Cنظیر است؛\n\nاما از بهترین فواید آنکه از مواظبت و مداومت بر آن به دست آمده، فایده\u200Cای است که ثقه صالح متّقی، حاج ملّا حسین یزدی که از نیکان مجاور نجف اشرف است و پیوسته مشغول عبادت و زیارت، از ثقه امین حاج محمّد یزدی نقل کرد که:\n\nدر شهر یزد مرد فاضل صالحی بود که همواره اشتغال به اصلاح امر آخرت خود داشت و شب\u200Cها در مقبره خارج یزد که در آن جماعتی از صالحان مدفون\u200Cاند و معروف به مزار است به سر می\u200Cبرد و او را همسایه\u200Cای بود که از کودکی باهم بزرگ شده بودند و برای درس پیش یک معلّم می\u200Cرفتند تا آنکه بزرگ شد و شغل عشّاری [ده یک گرفتن به زور و به ناحق _ مأمور مالیات] پیش گرفت تا از دنیا رفت و در همان مقبره نزدیک محلّی که آن مرد صالح بیتوته می\u200Cکرد دفن کردند.\n\nپس از گذشتن کمتر از ماهی، او را در خواب دید که در هیئت نیکویی است، به نزد او رفت و گفت: من آغاز و انجام و ظاهر و باطن کار تو را می\u200Cدانم و می\u200Cدانم از آن\u200Cهایی نبودی که نیکی در باطن ایشان احتمال رود و شغل تو جز عذاب را نمی\u200Cطلبد، پس به کدام عمل به این مقام رسیدی؟\n\nگفت: چنان است که گفتی، من از روز مردن در شدیدترین عذاب بودم تا دیروز که زوجه استاد اشرف حدّاد فوت شد و او را در این مکان دفن کردند ـ و اشاره کرد به موضعی که قریب صد ذرع از او دور بود ـ و در شب وفات او، حضرت ابوعبدالله الحسین(علیه\u200Cالسلام) سه مرتبه او را زیارت کرد و در مرتبه سوم به برداشته شدن عذاب این مقبره امر فرمود، پس حالت ما نیکو شد و در سعه و نعمت افتادیم.\n\nآن مرد صالح متحیرانه از خواب بیدار شد، درحالی\u200Cکه حدّاد را نمی\u200Cشناخت و محل او را نمی\u200Cدانست، در بازار حدّادان از او پرسید و او را یافت، از او پرسید: آیا برای تو همسری بود؟ گفت: آری، دیروز وفات کرد و او را در فلان مکان [و همان موضع را اسم برد] دفن کردیم، پرسید: او به زیارت ابی\u200Cعبدالله رفته بود؟ گفت نه؛ گفت: ذکر مصائب او می\u200Cکرد؟ گفت: نه؛ گفت: مجلس عزاداری داشت؟ گفت: نه؛ حدّاد پرسید چه می\u200Cجویی؟ خواب را نقل کرد؛ گفت: آن زن به خواندن زیارت عاشورا مواظبت و مداومت داشت."
        }
    }
}