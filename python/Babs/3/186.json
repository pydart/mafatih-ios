{
    "186": {
        "number": 186,
        "bab": 3,
        "title": "فضیلت زیارت امام هشتم، حضرت امام رضا(ع)",
        "arabic": {
            "1": ""
        },
        "farsi": {
            "1": ""
        },
        "tozih": {
            "1": "فضیلت زیارت آن حضرت بیش از آن است که به شمار آید و ما در اینجا تنها به ذکر چند خبر تبرّک می\u200Cجوییم و بیشتر آن را از «تحفة الزائر» نقل می\u200Cکنیم.\n\nاول:\nاز رسول خدا(صلی\u200Cالله\u200Cعلیه\u200Cوآله) روایت شده: زود باشد که پاره\u200Cای از تن من، در زمین خراسان مدفون شود، هیچ مؤمنی او را زیارت نکند، مگر آنکه حق\u200Cتعالی بهشت را برای او واجب کند و بدنش را بر آتش دوزخ حرام سازد.\nدر حدیث معتبر دیگری فرمود: پاره\u200Cای از بدن من در خراسان مدفون خواهد شد، هر غمناکی او را زیارت کند، البته حق\u200Cتعالی اندوهش را برطرف کند و هر گناهکاری او را زیارت نماید، البته گناهانش را بیامرزد.\n\nدوم:\nبه سند معتبر روایت شده: که حضرت موسی بن جعفر(علیه\u200Cالسلام) فرمود: هرکه قبر فرزند من علی را زیارت کند، برای او نزد خدای تعالی ثواب هفتاد حج پذیرفته باشد. راوی بعید دانست و گفت: هفتاد حج پذیرفته؟! حضرت فرمود: آری هفتاد هزار حج، گفت: هفتاد هزار حج؟!\nفرمود: چه بسا حجّی که پذیرفته نباشد، هرکه آن حضرت را زیارت کند یا یک شب نزد آن حضرت بیتوته کند چنان باشد که خدا را در عرش زیارت کرده باشد، گفت: چنان\u200Cکه خدا را در عرش زیارت کرده باشد؟\nفرمود: آری چون روز قیامت شود، چهار نفر از پیشینیان و چهار نفر از پسینیان بر عرش الهی خواهند بود، اما پیشینیان نوح(علیه\u200Cالسلام) و ابراهیم(علیه\u200Cالسلام) و موسی(علیه\u200Cالسلام) و عیسی(علیه\u200Cالسلام) هستند و اما پسینیان، محمّد(صلى\u200Cاللّه\u200Cعلیه\u200Cو\u200Cآله) و علی(علیه\u200Cالسلام) و حسن(علیه\u200Cالسلام) و حسین(علیه\u200Cالسلام) هستند، آنگاه ریسمانی در پای عرش می\u200Cکشند، پس زیارت\u200Cکنندگانِ قبور امامان با ما می\u200Cنشینند و به تحقیق زیارت\u200Cکنندگان قبر فرزندم علی، درجه ایشان از همه بالاتر و عطایشان از همه بیشتر خواهد بود.\n\nسوم:\nاز حضرت رضا(علیه\u200Cالسلام) روایت شده: در خراسان بقعه\u200Cای است که زمانی بر آن خواهد آمد که محل رفت\u200Cوآمد ملائکه شود پس پیوسته گروه\u200Cهایی از ملائکه از آسمان فرود خواهند آمد و گروه\u200Cهایی بالا خواهند رفت تا در صُور بدمند. پرسیدند: یا بن رسول\u200Cالله کدام بقعه است؟\nفرمود: آن بقعه در زمین طوس است و آن والله باغی است از باغ\u200Cهای بهشت، هرکه مرا در آن بقعه زیارت کند، چنان است که رسول خدا(صلی\u200Cالله\u200Cعلیه\u200Cوآله) را زیارت کرده و حق\u200Cتعالی برای او به سبب آن زیارت، ثواب هزار حج پسندیده و هزار عمره پذیرفته بنویسد و من و پدرانم در روز قیامت شفیع او باشیم.\n\nچهارم:\nبه چندین سند صحیح از ابن ابی نصر نقل\u200Cشده که گفت: نامه امام رضا(علیه\u200Cالسلام) را خواندم در آن نوشته شده بود: به شیعیان من برسانید که زیارت من نزد خدا برابر است با هزار حج، پس من این حدیث را خدمت حضرت جواد(علیه\u200Cالسلام) عرض کردم، فرمود: آری والله هزار هزار حج است، برای کسی\u200C که آن حضرت را زیارت کند و حق او را بشناسد.\n\nپنجم:\nبه دو سند معتبر روایت شده: حضرت رضا(علیه\u200Cالسلام) فرمود: هرکه مرا با این دوری بارگاه زیارت کند، من در سه موطن روز قیامت نزد او آیم تا او را از اهوال آن\u200Cها خلاصی بخشم: نخست وقتی که نامه\u200Cهای نیکوکاران در دست راست ایشان و نامه\u200Cهای بدکاران در دست چپ ایشان پرواز کند و دیگر نزد صراط و سوم نزد ترازوی اعمال.\n\nششم:\nدر حدیث معتبر دیگری فرمود: زود باشد که بر اثر ظلم و ستم با زهر به قتل برسم و کنار هارون\u200Cالرشید به خاک سپرده شوم و خدا تربت مرا محلّ تردّد شیعیان و دوستان من گرداند پس هرکه مرا در این غربت زیارت کند، برای او واجب می\u200Cشود که من او را در روز قیامت زیارت کنم و سوگند می\u200Cخورم، به خدایی که محمّد(صلی\u200Cالله\u200Cعلیه\u200Cوآله) را به پیامبری گرامی داشته و او را بر تمام خلایق برگزیده که هرکه از شما شیعیان نزد قبر من دو رکعت بجا آورد، البته از جانب خداوند عالمیان در روز قیامت آمرزش گناهان را مستحق شود و به حق آن خدایی که ما را بعد از محمّد(صلی\u200Cالله\u200Cعلیه\u200Cوآله) به امامت گرامی داشته و به وصیت آن حضرت مخصوص گردانید، سوگند یاد می\u200Cکنم که زیارت\u200Cکنندگان قبر من در روز قیامت بر خدا گرامی\u200Cتر از هر گروه دیگری هستند و هر مؤمنی که مرا زیارت کند و بر روی او قطره\u200Cای از باران برسد، البته حق\u200Cتعالی جسم او را بر آتش دوزخ حرام گرداند.\n\nهفتم:\nبه سند معتبر روایت شده: محمّد بن سلیمان از حضرت جواد(علیه\u200Cالسلام) پرسید: شخصی به عنوان حج تمتع، حج واجب خود را انجام داد و پس از آن به مدینه رفت و حضرت رسول(صلی\u200Cالله\u200Cعلیه\u200Cوآله) را زیارت نمود، آنگاه به نجف رفت و پدرتان امیرمؤمنان را زیارت کرد، درحالی\u200Cکه حق او را می\u200Cشناخت و می\u200Cدانست که او حجت خدا بر خلق و باب\u200Cالله است که از آن باب باید به خدا رسید، بر آن حضرت سلام کرد و به کربلا رفت و حضرت امام حسین(علیه\u200Cالسلام) را زیارت کرد؛ سپس به بغداد رفت و حضرت امام موسی کاظم(علیه\u200Cالسلام) را زیارت کرد و پس از این زیارت\u200Cها به شهر خود بازگشت.\nدر این وقت خدا آن\u200Cقدر مال به او روزی کرد که می\u200Cتواند به حج برود، برای این مرد که حج واجب خود را انجام داده کدام یک از این دو عمل بهتر است، آیا برگردد و دوباره حج کند یا به خراسان رفته و پدرتان حضرت رضا(علیه\u200Cالسلام) را زیارت کند؟ فرمود: بلکه برود بر پدرم سلام کند که این افضل است و باید که در ماه رجب باشد و در این زمان انجام ندهید که بر ما و شما از خلیفه زمان خوف رسوا ساختن و عیب\u200Cجویی است.\n\nهشتم:\nشیخ صدوق در کتاب «من لا یحضره الفقیه» از حضرت امام جواد(علیه\u200Cالسلام) روایت کرده: در میان دو کوه طوس قطعه\u200Cای از زمین است که از بهشت برداشته شده، هرکه وارد آن شود در روز قیامت از آتش ایمنی یابد.\n\nنهم:\nو نیز از آن حضرت [حضرت امام جواد(علیه\u200Cالسلام)] روایت کرده: من از جانب حق\u200Cتعالی بهشت را ضمانت می\u200Cکنم برای هرکه قبر پدرم را در طوس زیارت کند، درحالی\u200Cکه عارف به حق آن حضرت باشد.\n\nدهم:\nشیخ صدوق در کتاب «عُیون اَخبار الرّضا» روایت کرده: مردی از نیکان، حضرت رسول(صلی\u200Cالله\u200Cعلیه\u200Cوآله) را در خواب دید، خدمت آن حضرت عرضه داشت: یا رسول\u200Cالله، از فرزندانت کدام یک را زیارت کنم؟ فرمود: بعضی از فرزندان من زهر نوشیده و برخی کشته شده پیش من آمدند. گفتم: با پراکنده شدن مشاهد ایشان کدامیک از آنان را زیارت کنم؟ فرمود: آن را که به تو نزدیک\u200Cتر است زیارت کن، یعنی آن را که محل تو به بارگاهش نزدیک\u200Cتر است و او را در زمین غربت به خاک سپرده\u200Cاند، گفتم: یا رسول\u200Cالله، از این فرمایش «رضا» را قصد کردید؟ فرمود: بگو: «صلّى اللّٰه علیه»، بگو: «صلّى اللّٰه علیه»، بگو: «صلّى اللّٰه علیه»، این جمله را «سه بار» فرمود.\n\nمؤلّف گوید: در کتاب «وسائل» و «مستدرک» فصول و ابوابی ذکر شده در مورد استحباب تبرّک به مشهد امام رضا و مشاهد امامان (علیهم\u200Cالسلام) و استحباب اختیار زیارت امام رضا (علیه\u200Cالسلام) بر زیارت امام حسین (علیه\u200Cالسلام) و بر زیارت دیگر امامان (علیهم\u200Cالسلام) و بر حج مستحب و عمره مستحب و چون این کتاب گنجایش بسط مطلب را ندارد، ما به همین چند روایت که عشره کامله است اکتفا کردیم."


        }
    }
}