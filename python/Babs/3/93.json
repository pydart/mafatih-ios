{
    "93": {
        "number": 93,
        "bab": 3,
        "title": "فضیلت زیارت امام حسین(ع)  ",
        "arabic": {
            "1": ""

        },
        "farsi": {
            "1": ""

        },
        "tozih": {
            "1": "بدان که فضیلت زیارت امام حسین(علیه\u200Cالسلام) از دایره بیان بیرون است و در روایات بسیاری وارد شده: که معادل حجّ عمره و جهاد و بلکه به مراتب بالاتر و افضل است و باعث مغفرت و سبکی حساب و بالا رفتن درجات و اجابت دعاها گشته و موجب طول عمر و حفظ بدن و مال و زیاد شدن روزی و برآمدن حاجات و برطرف شدن غصّه\u200Cها و گرفتاری\u200Cهاست و ترک آن سبب نقصان دین و ایمان و ترک حقّ بزرگی از حقوق پیامبر(صلی\u200Cالله\u200Cعلیه\u200Cوآله) است و دست\u200Cکم ثوابی که نصیب زائر آن قبر شریف می\u200Cشود، این است که گناهانش آمرزیده شده و حق\u200Cتعالی جان و مالش را حفظ کند تا او را به اهلش بازگرداند و چون روز قیامت گردد، خداوند او را حافظ\u200Cتر از دنیا خواهد بود.\n\nو در روایات بسیاری آمده: زیارت آن حضرت غم را زایل و شدّت جان دادن و هراس قبر را برطرف می\u200Cکند و هر مالی که در راه زیارت آن حضرت خرج شود، هر درهمی برای او به هزار درهم، بلکه به ده هزار درهم حساب می\u200Cشود و چون به طرف قبر آن حضرت رود، چهار هزار فرشته از او استقبال کنند و چون بازگردد، او را مشایعت می\u200Cکنند.\n\nپیامبران و اوصیای آن\u200Cها و امامان معصوم و ملائکه (سلام\u200Cالله علیهم اجمعین) به زیارت آن حضرت می\u200Cآیند و برای زائران آن حضرت دعا می\u200Cکنند و ایشان را بشارت\u200Cها می\u200Cدهند و حضرت حق به جانب زائران آن حضرت، پیش از نظر به اهل عرفات نظر می\u200Cنماید و هرکسی در روز قیامت آرزو می\u200Cکند، ای کاش زائر آن حضرت بود، به خاطر بسیاری کرامت و بزرگواری زائران آن جناب که در آن روز مشاهده می\u200Cکنند.\n\nروایات در این باب بی\u200Cاندازه است و ما در ضمن «زیارات مخصوصه» اشاره به بخشی از فضیلت زیارت آن حضرت خواهیم کرد، در این قسمت فقط اکتفا به ذکر یک روایت می\u200Cکنیم:\n\nابن قولویه و کلینی و سید ابن طاووس و دیگران به سندهای معتبر از ثقه جلیل القدر معاویة بن وهب بجلّی کوفی، روایت کرده\u200Cاند که گفته: زمانی خدمت امام صادق(علیه\u200Cالسلام) رفتم، آن حضرت را در مصلاّی خویش مشغول نماز دیدم، صبر کردم تا نمازش به پایان رسید، پس از آن شنیدم با پروردگار خود مناجات می\u200Cکرد و می\u200Cگفت:\n\nای خدایی که ما را به کرامت مخصوص کردی و به ما وعده شفاعت دادی و علوم رسالت را به ما عنایت کردی و ما را وارث انبیا قرار داده\u200Cای و امّت\u200Cهای گذشته را به ما ختم فرموده و ما را به وصیت پیامبر اختصاص داده و علم گذشته و آینده را به ما عطا فرموده و دل\u200Cهای مردم را به جانب ما میل داده\u200Cای «اغْفِرْ لِی وَ لإِخْوانِی وَ زُوَّارِ قَبْرِ أبِی الْحُسَیْن ابْن عَلِیّ صَلَوَاتُ اللّٰهِ عَلَیْهِمَا..؛ بیامرز مرا و برادران مرا و زیارت کنندگان قبر ابی\u200Cعبدالله الحسین علیه\u200Cالسلام را».\n\nآنان\u200Cکه اموال خود را خرج کرده\u200Cاند و بدن\u200Cهای خود را از شهرها بیرون آورده\u200Cاند، به خاطر رغبت در نیکی ما و امید به ثواب\u200Cهای تو، در امر صله به ما و برای شاد نمودن پیامبرت و اجابت کردن امر ما و به علّت خشمی که بر دشمنان وارد کرده\u200Cاند و قصد ایشان از این عمل خشنودی توست، پس ایشان را از جانب ما به خشنودی جزا ده و شب و روز آن\u200Cها را حفظ کن و در اهل و اولادشان که در وطن گذاشته\u200Cاند خلیفه آنان باش به خلافت نیکو و رفیق ایشان باش و شرّ هر جبّار معاند و هر ضعیف و شدید از آفریدگانت و شرّ شیاطین جن و انس را از آنان دفع فرما و به ایشان زیاده از آنچه از تو امید دارند عنایت کن. امید به تو در دور شدن از وطن\u200Cهایشان و اختیار نمودنشان ما را، بر فرزندان و اهالی و خویشان خود.\n\nخدایا دشمنان، بیرون آمدن آنان را به زیارت ما عیب گرفتند و این مخالفت دشمنان مانع ایشان از قصد و بیرون آمدن به\u200Cسوی ما نشد؛ «فَارْحَمْ تِلْکَ الْوُجُوهَ الَّتِی غَیَّرَتْها الشَّمْسُ ، وَ ارْحَمْ تِلْکَ الْخُدُودَ الَّتِی تَُقَلَّبُ عَلَىٰ قَبْرِ أبِی عَبْدِاللّٰه...؛ پس رحم کن آن صورتها را که آفتاب متغیر گردانیده است و رحم کن گونه های ایشان را که می گردانند و می مالند بر قبر امام حسین(علیه\u200Cالسلام) و رحم کن آن دیده\u200Cها را که برای دلسوزی بر ما اشکشان جاری شد و رحم کن آن دل\u200Cها را که زاری کردند و سوختند برای مصیبت ما و رحم کن آن صداها را که در مصیبت ما بلند کرده\u200Cاند.» خدایا آن\u200C جان\u200Cها و بدن\u200Cها را به تو می\u200Cسپارم تا آن\u200Cها را از حوض کوثر در روز تشنگی سیراب کنی\n\nو پیوسته آن حضرت به این صورت در سجده دعا می\u200Cکرد؛ چون فارغ شد، عرضه داشتم: این دعایی که من از شما شنیدم، اگر در حق کسی می\u200Cکردید که خدا را نمی\u200Cشناخت، گمان داشتم هرگز آتش دوزخ به او نرسد؛ و الله آرزو کردم که زیارت آن حضرت را زیارت کرده بودم و حجّ انجام نداده بودم! امام فرمود: تو چه بسیار نزدیکی به آن حضرت، تو را از زیارت چه چیز مانع است؟ ای معاویه ترک زیارت مکن.\n\nگفتم: فدایت شوم، نمی\u200Cدانستم این اندازه فضیلت دارد، فرمود: ای معاویه، آن\u200Cها که در آسمان برای زیارت\u200Cکنندگان آن حضرت دعا می\u200Cکنند، زیاده از آن\u200Cهایند که در زمین دعا می\u200Cکنند، زیارت آن حضرت را برای ترس از احدی ترک مکن که هرکس به خاطر ترس، ترک زیارت کند آن\u200Cقدر حسرت می\u200Cبرد که آرزو کند ای کاش به اندازه\u200Cای نزد قبر آن حضرت می\u200Cماندم که در آنجا دفن می\u200Cشدم!\n\nآیا دوست نداری خدا تو را در میان آن\u200Cهایی که رسول خدا و علی و فاطمه و امامان معصوم بر آن\u200Cها دعا می\u200Cکنند ببیند؟ آیا نمی\u200Cخواهی از آن\u200Cها باشی که ملائکه در قیامت با آنان مصافحه می\u200Cکنند؟ آیا نمی\u200Cخواهی از آن\u200Cها باشی که در قیامت وارد شوند و هیچ گناهی بر آن\u200Cها نباشد؟ آیا نمی\u200Cخواهی از آن\u200Cها باشی که در قیامت رسول خدا(صلی\u200Cالله\u200Cعلیه\u200Cوآله) با آنان مصافحه می\u200Cکند؟! "

        }
    }
}