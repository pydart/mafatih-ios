{
    "173": {
        "number": 173,
        "bab": 3,
        "title": "حکایت حاجی علی بغدادی(ع)",
        "arabic": {
            "1": ""
        },
        "farsi": {
            "1": ""
        },
        "tozih": {
            "1": " مؤلف گوید: از اموری که مناسب است در اینجا نقل شود، داستان سعید صالح صفی متّقی، حاج علی بغدادی است که شیخ ما در کتاب «جنّی المَأوی» و «النَّجم الثاقب» نقل کرده و در «النجم الثّاقب» فرموده است: اگر نبود در این کتاب شریف، جز این حکایت معتبر صحیح که در آن فواید بسیاری است و در همین نزدیکی\u200Cها واقع شده، هرآینه در شرافت و نفاست آن کافی بود،\n\nآنگاه بعد از مقدماتی فرموده: حاجی مذکور (ایده الله) نقل کرده:\nبر گردن من هشتاد تومان سهم امام جمع شد. به نجف اشراف رفتم، بیست تومان آن را به جناب علم الهدی و التّقی شیخ مرتضی (أعلی الله مقامه) و بیست تومان به جناب شیخ محمّد حسین مجتهد کاظمینی و بیست تومان به جناب شیخ محمّد حسن شروقی دادم و بر عهده\u200Cام بیست تومان باقی ماند که قصد داشتم در بازگشت به جناب شیخ محمّد حسن کاظمینی آل یاسین بدهم.\n\nچون به بغداد بازگشتم، خوش داشتم در ادای آنچه بر گردن من بود شتاب کنم، روز پنجشنبه بود که به زیارت دو امام همام کاظمین مشرف شدم، پس از آن خدمت جناب شیخ (سلّمه الله) رفتم و مقداری از آن بیست تومان را به ایشان دادم و بقیه را وعده کردم که پس از فروش بعضی از اجناس، به تدریج به من حواله کنند تا به اهلش برسانم؛\n\nدر بعد از ظهر آن روز تصمیم به بازگشت به بغداد گرفتم، ولی جناب شیخ فرمود بمانم، عذر آوردم که باید مزد کارگران کارخانه ریس بافی خود را بدهم، چون شیوه\u200Cام با پرداخت مزد آنان در عصر هر پنجشنبه بود، بر این پایه برگشتم.\n\nچون یک سوم راه را تقریباً پیمودم، سید جلیلی را دیدم که از جانب بغداد رو به من می\u200Cآید، چون نزدیک شد سلام کرد و دست\u200Cهای خود را برای مصافحه و معانقه گشود و فرمود: اهلاً و سهلاً، سپس مرا در آغوش گرفت، معانقه کردیم و هر دو یکدیگر را بوسیدیم، بر سر عمامه سبز روشنی داشت و بر رُخسار مبارکش خال سیاه بزرگی بود، پس ایستاد و فرمود: حاج علی خیر است، کجا می\u200Cروی؟ گفتم: کاظمین را زیارت کردم و به بغداد باز می\u200Cگردم،\n\nفرمود: امشب شب جمعه است برگرد، گفتم: ای سرور من، متمکن نیستم، فرمود: هستی، برگرد تا برای تو گواهی دهم که از موالیان جدّ من امیرمؤمنان و از مُوالیان مایی و نیز شیخ گواهی دهد، زیرا خدای تعالی امر فرموده: دو شاهد بگیرید و این اشاره به مطلبی بود که در خاطر داشتم که از جناب شیخ خواهش کنم نوشته\u200Cای به من بدهد که من از موالیان اهل\u200Cبیت هستم و آن را در کفن خود بگذارم.\n\nپس گفتم: تو چه می\u200Cدانی و چگونه شهادت می\u200Cدهی؟ فرمود: کسی که حق او را به او می\u200Cرسانند، چگونه آن رساننده را نمی\u200Cشناسد؟ گفتم: کدام حق؟ فرمود: آنچه به وکیل من رساندی، گفتم: وکیل تو کیست؟ فرمود: شیخ محمّد حسن، گفتم: وکیل توست؟ فرمود: وکیل من است.\n(و به جناب آقا سید محمّد گفته بود که: ناگهان در خاطرم خطور کرد این سید بزرگوار، مرا به اسم خواند، با آنکه او را نمی\u200Cشناسم؟ به خود گفتم شاید او مرا می\u200Cشناسد، ولی من او را فراموش کرده\u200Cام باز در باطن خود گفتم: این سید از حق سادات، چیزی از من می\u200Cخواهد، خوش دارم از سهم امام چیزی به او برسانم.)\n\nگفتم: ای سید، نزد من از حق شما چیزی مانده، در امر آن به جناب شیخ محمّد حسن مراجعه کردم تا حق شما را [یعنی حق سادات] به اجازه او ادا کنم، پس بر چهره من تبسمی کرد و فرمود: آری بعضی از حق ما را به وکلای ما در نجف اشرف رساندی، گفتم: آنچه ادا کردم پذیرفته شد؟ فرمود: آری.\nپس در خاطرم گذشت که این سید، نسبت به علمای اعلام می\u200Cگوید: «وکلای ما!» و این در نظرم گران آمد، به خود گفتم: علما در گرفتن حقوق سادات، وکلایند و مرا غفلت گرفت.\n\nآنگاه فرمود: بازگرد جدّم را زیارت کن، بازگشتم درحالی\u200Cکه دست راست او در دست چپ من بود. چون به راه افتادیم، دیدم طرف راست نهر آب سپید صافی جاری است و درختان لیمو و نارنج و انار و انگور و غیر آن، همه با میوه هم\u200Cزمان، بی آنکه فصل آن\u200Cها بوده باشد بالای سر ما سایه انداخته، گفتم: این نهر و این درختان چیست؟ فرمود: هرکس از موالیان ما زیارت کند جدّ ما را و نیز خود ما را، این\u200Cها با او خواهد بود.\n\nگفتم: می\u200Cخواهم سؤالی بپرسم، فرمود: بپرس، گفتم: شیخ عبد الرّزاق مرحوم، مردی مدرّس بود، روزی نزد او رفتم، شنیدم می\u200Cگفت: کسی که در طول عمر خود، روزها را روزه باشد و شب\u200Cها را به عبادت به سر برد و چهل حج و چهل عمره بجا آورد و در میان صفا و مروه بمیرد و از موالیان امیرمؤمنان(علیه\u200Cالسلام) نباشد، برای او چیزی نیست، فرمود: آری والله برای او چیزی نیست.\n\nآنگاه از حال یکی از خویشان خود پرسیدم که آیا او از موالیان امیرمؤمنان(علیه\u200Cالسلام) است؟ فرمود: آری او و هر که متعلق به توست،\n\nگفتم: آقای ما، برای من پرسشی است، فرمود: بپرس، گفتم: تعزیه\u200Cخوانان امام حسین(علیه\u200Cالسلام) می\u200Cخوانند که سلیمان اعمش نزد شخصی آمد و از زیارت سید الشهداء پرسید، گفت: بدعت است! پس در خواب هودجی را میان زمین و آسمان دید، پرسید: در آن هودج کیست؟ گفتند: فاطمه زهرا و خدیجه کبری، گفت: کجا می\u200Cروند؟ گفتند: در این شب که شب جمعه است به زیارت امام حسین(علیه\u200Cالسلام) می\u200Cروند، آنگاه نوشته\u200Cهایی را دید که از هودج فرو می\u200Cریزد و در آن نوشته شده است:\nاَمانُ مِنَ النّارِ لِزُّوارِالحُسَينِ عَلَيهِ السَّلامُ في لَيلَةِ الجُمْعَةِ، اَمانُ مِنَ النّارِ يَومَ القيامَةِ.\nامانی است از آتش برای زائران حسین (درود بر او) در شب جمعه، امانی است از آتش در روز قیامت.\nآیا این حدیث صحیح است؟ فرمود: آری خبری راست و تمام است.\n\nگفتم: آقای ما آیا صحیح است که می\u200Cگویند: هرکه حسین(علیه\u200Cالسلام) را در شب جمعه زیارت کند، برای او امان است؟ فرمود: آری والله، سپس اشک از دیدگان مبارکش جاری شد و گریست.\n\nگفتم: آقای ما پرسشی دیگر، فرمود: بپرس؛ گفتم: سال هزار و دویست و شصت\u200Cونه امام رضا(علیه\u200Cالسلام) را زیارت کردیم و در درّود یکی از عرب\u200Cهای شروقیه را که از بادیه\u200Cنشینان طرف شرقی نجف اشرفند ملاقات کرده و او را مهمان نموده، از او پرسیدیم ولایت امام رضا(علیه\u200Cالسلام) چگونه است؟ گفت: بهشت، امروز پانزده روز است که من از مال مولایم امام رضا(علیه\u200Cالسلام) خورده\u200Cام، نکیر و منکر را چه رسد که در قبر نزد من آیند! گوشت و خون من از طعام آن حضرت در مهمانخانه\u200Cاش روییده، این صحیح است؟ علی بن موسی\u200Cالرضا(علیه\u200Cالسلام) می\u200Cآید و او را از منکر و نکیر خلاص می\u200Cکند؟ فرمود: آری والله جدّ من ضامن است.\n\nگفتم: آقای ما پرسش کوچکی است که می\u200Cخواهم بپرسم، فرمود: بپرس؛ گفتم: زیارت من از امام رضا(علیه\u200Cالسلام) پذیرفته است؟ فرمود: پذیرفته است ان\u200Cشاء\u200Cالله تعالی؛\n\nگفتم: آقای ما پرسشی دیگر، فرمود: بسم\u200Cالله، گفتم: حاج محمّد حسین بزّازباشی فرزند مرحوم حاج احمد بزّاز باشی آیا زیارتش پذیرفته است یا نه و او با من در راه مشهد رضا(علیه\u200Cالسلام) رفیق و شریک در هزینه\u200Cها بوده است؛ فرمود: عبد صالح زیارتش پذیرفته است.\n\nگفتم: آقای ما پرسشی دیگر؛ فرمود: بسم\u200Cالله، گفتم: فلان که از اهل بغداد هم\u200Cسفر ما بود آیا زیارتش پذیرفته است؟ سکوت کرد، گفتم: آقای ما پرسش دیگر، فرمود: بسم\u200Cالله، گفتم: سخنم را شنیدی یا نه؟ زیارتش پذیرفته است یا پذیرفته نیست؟ باز جوابی نداد! حاجی مذکور نقل کرد که آنان چند نفر از مرفّهین اهل بغداد بودند که در این سفر پیوسته به لهوولعب مشغول بودند و آن شخص هم مادر خود را کشته بود،\n\nپس در راه به موضعی وسیع از جادّه رسیدیم که دو طرف آن باغ\u200Cها و روبروی شهر شریف کاظمین است و موضعی از آن\u200C جادّه از طرف راست پیوسته به باغ\u200Cهاست که از بغداد می\u200Cآید و آن متعلّق به بعضی از یتیمان سادات بود که حکومت آن را به ستم داخل در جادّه کرد و اهل تقوا و ورع ساکن این دو شهر [بغداد و کاظمین] همیشه از راه رفتن در آن قطعه از زمین کناره می\u200Cگیرند، ولی آن جناب را دیدم در آن قطعه راه می\u200Cرود! گفتم: ای سید من این موضع مال بعضی از یتیمان سادات است، تصرّف در آن روا نیست. فرمود: این موضع از اموال جدّ ما امیرمؤمنان و فرزندان او و اولاد ماست، تصرّف در آن برای موالیان ما حلال است.\n\nدر نزدیکی آن مکان در طرف راست باغی است متعلّق به شخصی که او را حاجی میرزا هادی می\u200Cگفتند و او از ثروتمندان غیر عرب در بغداد بود، گفتم: آقای ما آیا راست است که می\u200Cگویند زمین باغ حاج میرزا هادی متعلّق به موسی بن جعفر است؟ فرمود: به این مسئله چه کار داری و از جواب روی گرداند.\n\nپس به نهر آبی که از رود دجله برای آبیاری مزارع و باغ\u200Cهای آن حدود جدا می\u200Cکنند و از جاده می\u200Cگذرد رسیدیم، آنجا به طرف شهر دو راه وجود دارد: یکی راه سلطانی و دیگر راه سادات و آن جناب به راه سادات میل فرمود، گفتم بیا از راه سلطانی برویم؛ فرمود: نه از این راهِ خود می\u200Cرویم؛ پس آمدیم، چند قدمی نرفتیم که خود را بدون دیدن کوچه و بازار در صحن مقدّس موسی بن جعفر نزد کفشداری دیدیم،\n\nاز طرف باب المراد که از سمت مشرق و طرف پایین پاست وارد ایوان شدیم و کنار در رواق مطهّر مکث نفرمود و اذن دخول نخواند، داخل شد و کنار در حرم ایستاد سپس فرمود: زیارت کن، گفتم قاری نیستم، فرمود: برایت بخوانم؟ گفتم: آری، فرمود:\nأَأَدْخُلُ يَا اللّٰه ، السَّلامُ عَلَيْكَ يَا رَسُولَ اللّٰه ، السَّلامُ عَلَيْكَ يَا أَميرَ المُؤْمِنِينَ.\nای خدا آیا وارد شوم؟ سلام بر تو ای رسول خدا، سلام بر تو ای امیرمؤمنان.\nهمچنین بر یک\u200Cیک از امامان سلام کردند تا رسیدند به حضرت امام حسن عسگری(علیه\u200Cالسلام)، فرمودند:\nالسَّلامُ عَلَيْكَ يَا أبَا مُحَمَّدٍ الحَسَنَ العَسْكَرِيِّ.\nسلام بر تو ای ابا محمّد حسن عسکری.\n\nآنگاه فرمود: امام زمان خود را می\u200Cشناسی؟ گفتم: چرا نمی\u200Cشناسم! فرمود: بر امام زمان خود سلام کن، گفتم:\nالسَّلامُ عَلَيْكَ يَا حُجَّةَ اللّٰه يَا صَاحِبَ الزَّمانِ يَا ابْنَ الحَسَنِ.\nسلام بر تو ای حجّت خدا، ای صاحب زمان، ای فرزند حسن.\nپس تبسّم نمود و فرمود:\nعَلَيْكَ السَّلامُ وَرَحْمَةُ اللّٰه وَبَركَاتُهُ.\nسلام و رحمت و برکات خدا بر تو باد.\n\nپس داخل حرم مطهر شدیم و به ضریح مقدّس چسبیدیم و آن را بوسیدیم، آنگاه به من فرمود: زیارت کن، گفتم: من قاری نیستم؛ فرمود: برای تو زیارت بخوانم؟ گفتم: آری، فرمود: کدام زیارت را می\u200Cخواهی؟ گفتم: هر زیارت که افضل است مرا به آن زیارت ده، فرمود: زیارت «امین\u200Cالله» افضل است، مشغول به خواندن شد و فرمود:\nالسَّلامُ عَلَيْكُما يَا أَمِينَيِ اللّٰهِ فِي أَرْضِهِ وَحُجَّتَيْهِ عَلَىٰ عِبادِهِ.\nسلام بر شما ای دو امین خدا بر روی زمین و دو حجّت خدا بر بندگانش.\n\nدر این حال چراغ\u200Cهای حرم را روشن کردند، من دیدم شمع\u200Cها روشن است، ولی حرم روشن و نورانی به نوری دیگر است، نوری همانند نور آفتاب و شمع\u200Cها همانند چراغی بودند که روز در آفتاب روشن کنند و من آن\u200Cچنان در غفلت بودم که هیچ ملتفت این آیات نمی\u200Cشدم،\n\nچون از زیارت فارغ شدند، از سمت پایین پا به پشت سر آمدند و در طرف شرق ایستادند و فرمودند: آیا جدّم حسین(علیه\u200Cالسلام) را زیارت می\u200Cکنی؟ گفتم: آری شب جمعه است زیارت می\u200Cکنم، پس «زیارت وارث» را خواندند درحالی\u200Cکه اذان\u200Cگوها از اذان مغرب فارغ شدند و به من فرمود: به جماعت ملحق شو و نماز بخوان و خود تشریف آورد.\n\nدر مسجد پشت سر حرم مطهر در آنجا نماز جماعت منعقد بود، ولی ایشان در سمت راست امام جماعت، محاذی او ایستادند و من وارد صف اول شدم و برایم برای ادای نماز جایی باز شد، چون فارغ شدم ایشان را ندیدم، از مسجد بیرون آمدم، در حرم جستجو کردم ایشان را نیافتم، قصد داشتم ایشان را ملاقات کنم و چند ریالی به ایشان بدهم و شب نیز ایشان را نزد خود نگاه دارم که مهمان من باشد.\n\nناگاه از خود پرسیدم که آن سید که بود؟ و آیات و معجزات گذشته را مورد توجه قرار دادم، از اطاعتم نسبت به او در بازگشتن به کاظمین، با آن کار مهمی که در بغداد داشتم و مرا به اسم خواندن با اینکه او را ندیده بودم و گفتار او که گفت: موالیان ما و اینکه من شهادت می\u200Cدهم و دیدن نهر جاری و درختان میوه\u200Cها در غیر فصل مناسب و وقایع دیگری که گذشت همه سبب یقین من شد که او حضرت مهدی است، به ویژه در قسمت اذن دخول و سؤال از من، بعد از سلام بر امام عسگری که امام زمان خود را می\u200Cشناسی؟ چون پاسخ دادم می\u200Cشناسم، فرمود: سلام کن، چون سلام کردم تبسّم کرد و جواب داد.\n\nبا شتاب نزد کفشدار آمدم و از حال حضرتش پرسیدم، گفت: بیرون رفت، سپس پرسید این سید رفیق تو بود؟ گفتم: آری. در هر صورت به خانه مهماندار خود آمدم و شب را در آنجا ماندم، چون صبح شد، نزد جناب شیخ محمّد حسن رفتم و آنچه را دیده بودم نقل کردم، شیخ دستش را بر دهان خود گذاشت و از اظهار این قصه و افشای این سرّ نهی کرد و فرمود: خدا تو را موفّق کند.\n\nمن این واقعه را مخفی می\u200Cداشتم و برای هیچ\u200Cکس اظهار نمی\u200Cکردم تا یک ماه از این قضیه گذشت، روزی در حرم مطهر بودم، سید بزرگواری را دیدم که نزدیک من آمد و پرسید چه دیدی؟ و به داستان آن روز اشاره کرد، گفتم: چیزی ندیدم، باز آن سخن را تکرار کرد و من به شدت انکار کردم، ناگهان از نظرم ناپدید شد و دیگر او را ندیدم. "

        }
    }
}