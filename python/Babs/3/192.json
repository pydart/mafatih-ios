{
    "192": {
        "number": 192,
        "bab": 3,
        "title": "چند نکته مهم در باره زیارت امام هشتم، حضرت امام رضا(ع)",
        "arabic": {
            "1": ""
        },
        "farsi": {

            "1": ""
        },
        "tozih": {
            "1": "مؤلّف گوید: در اینجا به ذکر چند مطلب می\u200Cپردازیم که ذکر آن\u200Cها شایسته و مناسب است.\n\nاوّل:\nبه سند معتبر از حضرت هادی(علیه\u200Cالسلام) نقل\u200Cشده است: هرکه را به سوی خدا حاجتی باشد، قبر جدّم حضرت امام رضا(علیه\u200Cالسلام) را در شهر طوس زیارت کند، درحالی\u200Cکه غسل کرده باشد و نزد سر آن حضرت دو رکعت نماز بجا آورد و در قنوت نماز حاجت خود را بخواهد، به درستی که مستجاب می\u200Cشود، مگر آنکه خواسته او برای گناه یا قطع رَحِمی باشد. به تحقیق موضع قبر آن حضرت بارگاهی است از بارگاه\u200Cهای بهشت و هیچ مؤمنی او را زیارت نمی\u200Cکند مگر آنکه حق\u200Cتعالی او را از آتش دوزخ آزاد می\u200Cکند و وارد بهشت می\u200Cنماید.\n\nدوم:\nعلاّمه مجلسی از خط شیخ جلیل حسین بن عبد الصمد، پدر شیخ بهایی نقل کرده: شیخ ابو الطّیب حسین بن احمد فقیه رازی ذکر کرده: هرکس حضرت امام رضا(علیه\u200Cالسلام) یا دیگر از امامان را زیارت کند، آنگاه نزد آن امام «نماز جعفر» بجای آورد، برای او به هر رکعتی نوشته می\u200Cشود، ثواب کسی که هزار حج و هزار عمره بجا آورده و هزار بنده در راه خدا آزاد کرده و هزار مرتبه همراه با پیامبر مرسل به جهاد برخاسته و به هر گامی که بر می\u200Cدارد، برای اوست ثواب صد حج و عمره و صد بنده آزاد کردن، در راه خدای تعالی و برای او نوشته می\u200Cشود صد کار نیک و از او محو می\u200Cشود صد گناه و کیفیت نماز جعفر در «اعمال روز جمعه» گذشت.\n\nسوم:\nاز محوّل سجستانی روایت شده است: چون مأمون حضرت رضا(علیه\u200Cالسلام) را از مدینه به خراسان خواست، حضرت برای وداع با قبر پیامبر(صلی\u200Cالله\u200Cعلیه\u200Cوآله) وارد مسجد شد و مکرّر با قبر آن حضرت وداع می\u200Cکرد و بیرون می\u200Cآمد و نزد قبر برمی\u200Cگشت و هر بار صدای مبارکش به گریه بلند بود، من نزدیک آن حضرت رفته و سلام کردم و آن جناب جواب داد، آنگاه حضرت را به آن سفر تهنیت گفتم، فرمود: مرا زیارت کن، همانا از جوار جدّم بیرون می\u200Cشوم و در غربت می\u200Cمیرم و مجاور هارون مدفون می\u200Cشوم.\n\nشیخ یوسف بن حاتم شامی در کتاب «درّ النظیم» فرموده: جماعتی از اصحاب امام رضا(علیه\u200Cالسلام) روایت کردند که آن حضرت فرمود: زمانی که خواستم از مدینه به جانب خراسان بیرون بیایم، عیال خود را جمع کردم، آنان را دستور دادم که بر من گریه کنند تا گریه آنان را بشنوم، آنگاه دوازده هزار دینار بین ایشان تقسیم کردم و به آن\u200Cها گفتم من هرگز به سوی عیالم برنمی\u200Cگردم، سپس ابوجعفر جواد را برگرفتم و او را به مسجد پیامبر(صلی\u200Cالله\u200Cعلیه\u200Cوآله) بردم و دست او را کنار قبر گذاشتم و وی را به آن قبر شریف چسبانیدم و حفظ او را به سبب رسول\u200C خدا(صلی\u200Cالله\u200Cعلیه\u200Cوآله) خواستم و جمیع وکلا و خدمتکاران خود را به شنیدن و اطاعت فرمایش او امر کردم و اینکه با او مخالفت نکنند و به آنان فهماندم که او جانشین من است.\n\nورود آن حضرت به قم و نیشابور و سناباد در سفر خراسان\nسید عبدالکریم بن طاووس روایت کرده: زمانی که مأمون امام رضا(علیه\u200Cالسلام) را از مدینه به خراسان طلبید، حضرت از مدینه به جانب بصره حرکت کرد و به کوفه نرفت و از بصره بر طریق کوفه به بغداد توجّه نمود و از آنجا به شهر قم و سپس وارد قم شد، اهل قم به استقبال حضرت آمدند و برای مهمان کردن آن حضرت با هم مخاصمه می\u200Cنمودند و هرکدام میل داشتند، آن بزرگوار به خانه او وارد شود. حضرت فرمود: شتر من مأمور است! یعنی هر کجا زانو زد، من آنجا وارد می\u200Cشوم، پس آن شتر آمد تا در یک خانه خوابید و صاحب آن خانه، در شب آن روز خواب دیده بود که حضرت امام رضا(علیه\u200Cالسلام) فردا میهمان او خواهد بود! چندی نگذشت که آن محل، مقام رفیعی یافت و در زمان ما مدرسه\u200Cای آباد است.\n\nشیخ صدوق به سند خود از اسحاق بن راهَوَیه نقل کرده: چون حضرت رضا(علیه\u200Cالسلام) به نیشابور آمد و خواست از آنجا حرکت کند، اصحاب حدیث خدمت آن حضرت جمع شدند و عرضه داشتند: یابن رسول\u200Cالله، از نزد ما می\u200Cروی و برای ما حدیثی نمی\u200Cفرمایی که به واسطه آن از حضورتان استفاده کنیم؟ آن حضرت در آن هنگام در عماری نشسته بود، سر خود را بیرون کرد و فرمود:\n\nشنیدم پدرم موسی بن جعفر فرمود: شنیدم پدرم جعفر بن محمّد فرمود: شنیدم پدرم محمّد بن علی فرمود: شنیدم پدرم علی بن الحسین فرمود: شنیدم پدرم حسین بن علی فرمود: شنیدم پدرم امیرمؤمنان علی بن ابیطالب فرمود: شنیدم رسول خدا(صلی\u200Cالله\u200Cعلیه\u200Cوآله) فرمود: شنیدم جبرئیل می\u200Cگفت: شنیدم خدای عزّوجل فرمود:\nلَاإِلٰهَ إِلّا اللّٰهُ حِصْنِي ، فَمَنْ دَخَلَ حِصْنِي أَمِنَ مِنْ عَذابِي.\nتوحید قلعه من است، هرکه وارد قلعه من شد از عذابم ایمن گشت.\nاین حدیث شریف را فرمود و حرکت کرد، چون شتر به راه افتاد، ما را خواند و فرمود:\nبِشُرُوطِها وَأَنَا مِنْ شُرُوطِها.\nبه شرط\u200Cهای آن و من از شرط\u200Cهای آن هستم.\n\nابوالصلت روایت کرده: امام رضا(علیه\u200Cالسلام) زمانی که به نزد مأمون می\u200Cرفت چون به منطقه دِه سرخ رسید، گفتند: یابن رسول\u200Cالله، ظهر شده، نماز نمی\u200Cخوانید؟ حضرت پیاده شد و آب طلبید، عرضه داشتند آب به همراه نداریم، پس به دست مبارک خود، زمین را کاوید، به اندازه\u200Cای آب جوشید که آن حضرت و هرکه با او بود وضو ساختند و اثرش تا امروز باقی است. چون وارد سناباد شد، پشت مبارک خود را به کوهی گذاشت که از آن دیگ\u200Cها می\u200Cتراشند و فرمود: خدایا به این کوه سود ببخش و در ظرفی که از این کوه تراشند، هرچه گذارند، برکت ده و فرمود برای آن حضرت دیگ\u200Cها از سنگ تراشیدند و دستور داد طعامش را جز در آن دیگ\u200Cها نپزند، مردم از آن روز به بعد، دیگ\u200Cها و ظرف\u200Cها از آن تراشیدند و برکت یافتند.\n\nچهارم:\nصاحب «مطلع الشمس» نقل کرده: که در بیست و پنجم ذوالحجة سال هزار و شش، شاه عباس اول وارد مشهد مقدس شد، مشاهده کرد عبدالمؤمن خان اوزبکی حرم مطهر را غارت کرده و غیر از محجّر طلا چیز دیگری در آنجا نگذاشته است. در بیست\u200Cوهشتم ذوالحجه از مشهد به هرات رفت و هرات را به ایران بازگرداند و پس از ساماندهی آنجا، به مشهد بازگشت و یک ماه در آنجا ماند و صحن مقدّس را مرمّت کرد و خدّام بارگاه مبارک را مورد احسان و لطف خویش قرار داد و به عراق بازگشت و در اواخر سال هزار و هشت، دوباره به مشهد مقدّس رفته، زمستان را در آنجا گذرانید و خدمت افتخاری آستانه را خود به گردن گرفت و مشغول بود، چنان\u200Cکه شبی با قیچی سر شمع\u200Cها را می\u200Cگرفت. شیخ بهایی علیه\u200Cالرحمه «بالبداهه» این رباعی را سرود:\nپیوستــه بُـوَد ملائک علّییـن\nپروانه شمع روضه خُلد آیین\nمقراض به احتیاط زن ای خادم\nترسم ببری شهپر جبریل امین\n\nو در سال هزار و نه بنا به نذری که شاه عباس کرده بود تا پیاده به مشهد برود، پیاده به مشهد مشرّف شد و آن مسافت دور را در بیست\u200Cوهشت روز طی کرد. صاحب تاریخ «عالم\u200Cآرا» این اشعار را به همین مناسبت نگاشته است:\nغلام شاه مردان شاه عبّاس\nشه والا گُهر خاقان امجَد\nبه طوف مرقد شاه خراسان\nپیاده رفت با اخلاص بی\u200Cحدّ\nتا آنجا که گفته است:\nپیاده رفت شد تاریخ رفتن\nز اصفاهان پیاده تا به مشهد\n\nچون به مشهد مقدّس رسید، صحن مبارک را وسعت داد و ایوان علی شیر که درگاه روضه متبرکه از آنجا بوده و در یک گوشه صحن قرار داشت و بدنما بود، در وسط قرار داد و ایوانی برابر آن در طرف دیگر ساخت و خیابانی از دروازه غربی شهر تا شرقی طرح کرد که از هر طرف به صحن رسیده، از میان ایوان\u200Cها بگذشت و چشمه\u200Cها و قنات\u200Cها احداث کرد و به شهر آورد و نهری از میان خیابان و حوضی بزرگ در وسط ایجاد کرد که آب از حوض گذشته به خیابان شرقی جاری گردد و در بناهای مذکور کتیبه\u200Cها به خط میرزا محمّد رضا صدر الکتّاب و علیرضا عبّاسی و محمّدرضا امامی رسم شد و بارگاه مطهّر را به طلا تذهیب کرد، چنان\u200Cکه در کتیبه بارگاه مطهر به آن اشاره شده و نوشته آن کتیبه چنین است:\nبِسمِ اللهِ الرَّحمنِ الرَّحِيم مِن عَظائِمِ تَوفِيقاتِ اللهِ سُبحَانَهُ أَن وَفَّقَ السُّلطَانَ الأعظَمَ مَولَى مُلُوكِ العَرَبِ وَ العَجَمِ، صَاحِبُ النَّسَبِ الطَّاهِرِ النَّبَوِيِّ وَ الحَسَبِ البَاهِرِ العَلَوِيِّ، تُرابُ أَقدَامِ خُدَّامِ هَذِهِ العَتَبَةِ المُطَهَّرةِ اللَّاهُوتِيَّةِ، غُبارُ نِعالِ زُوَّارِ هَذِهِ الرَّوضَةِ المُنَوَّرَةِ المَلَكُوتِيَّةِ، مُرَوِّجُ آثَارِ أَجدادِهِ المَعصُومينَ، اَلسُّلطَانُ ابنُ السُّلطَانِ، أبُو المُظَفَّرِ شَاه عَبَّاسُ الحُسَينِيُّ المُوسَوِيُّ الصَّفَوِيُّ بَهادُر خانُ، فَاستَسعَدَ بِالمَجِي\u200Cءِ مَاشِيًا عَلَى قدَمَيهِ مِن دَارِ السَّلطَنَةِ أِصفَهَانَ إِلَى زِيَارَةِ هَذَا الحَرَمِ الأشرَفِ، وَ قَد تَشَرَّفَ بِزِينَةِ هَذِهِ القُبَّةِ مِن خُلَّصِ مَالِهِ فِي سَنَةِ أَلفِ وَ عَشَرٍ، وَ تَمَّ فِي سَنَةِ أَلفٍ وَ سِتٍّ وَ عَشَرٍ.\nبه نام خدا که رحمتش بسیار و مهربانی\u200Cاش همیشگی است، از بزرگ توفیقات خدای سبحان اینکه موفق نمود سلطان اعظم سرور پادشاهان عرب و عجم، دارنده نسب پاک نبوی و حَسَب تابناک علوی خاک قدم\u200Cهای خدمتکاران این قبّه مطهّر لاهوتی، غبار کفش\u200Cهای زائران این گلشن نورانی، رواج دهنده آثار اجداد معصومینش، سلطان فرزند سلطان، ابوالمظفر شاه عباس حسینی موسوی صفوی بهادر خان، پس سعادت یافت به آمدن با پای پیاده از اصفهان پایتخت کشور، به زیارت این حرم شریف و به طلاکاری این گنبد از مال خالصش در سال هزار و ده تشرّف پیدا کرد و در سال هزار و شانزده به پایان رسید."

        }
    }
}