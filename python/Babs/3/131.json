{
    "131": {
        "number": 131,
        "bab": 3,
        "title": "جعلی بودن دعای حبّی و امثال آن",
        "arabic": {
            "1": " مؤلّف گوید: این زیارت، معروف به زیارت وارث است و مأخذش کتاب «مصباح المتهجد» شیخ طوسی می\u200Cباشد که از کتب بسیار معتبر و معروف نزد علماست و من این زیارت را بدون واسطه، از همان کتاب شریف نقل کردم و پایان زیارت شهدا همان بود که ذکر شد: «فَیَالَیْتَنِی کُنْتُ مَعَکُمْ فَأَفُوزَ مَعَکُمْ».\n\nپس این اضافه\u200Cهایی که بعضی بعد از «فَاَفوزَ مَعَکم» ذکر نموده\u200Cاند: «فِی الْجِنانِ مَعَ النَّبِیِّینَ وَالصِّدِّیقِینَ وَالشُّهَداءِ وَالصَّالِحِینَ وَحَسُنَ أُولَئِکَ رَفِیقاً ، السَّلامُ عَلَىٰ مَنْ کانَ فِی الْحائِرِ مِنْکُمْ وَعَلَىٰ مَنْ لَمْ یَکُنْ فِی الْحائِرِ مَعَکُمْ... إلى آخره» تمامی آن\u200Cها زیادی و اضافی است.\n\nشیخ ما در کتاب «لؤلؤ مرجان» فرموده است: که این کلمات متضمّن چند دروغ واضح است، علاوه بر جسارت ارتکاب بدعت و جسارت افزودن بر فرموده امام چنان شایع و متعارف شده که چند هزار مرتبه در شب و روز، در عرصه\u200Cگاه مرقد منوّر ابی\u200Cعبدالله الحسین(علیه\u200Cالسلام) و محضر فرشتگان مقرّب و مطاف پیامبران مرسل به آواز بلند خوانده می\u200Cشود و احدی به این خوانندگان ایراد نمی\u200Cگیرد و از گفتن این دروغ و ارتکاب این معصیت نهی نمی\u200Cکند و کم\u200Cکم این کلمات، در مجموعه\u200Cهایی که در زیارت و ادعیه نادانان از عوام جمع می\u200Cکنند و گاهی اسمی برای آن می\u200Cگذارند، راه پیدا کرده و به چاپ رسیده است؛ و از مجموعه این نادان، به مجموعه آن نادانان نقل\u200Cشده و کار به جایی رسیده که بر بعضی از طلاّب نیز امر مشتبه شده است.\n\nروزی طلبه\u200Cای را دیدم که آن دروغ\u200Cهای ناروا را برای شهدا می\u200Cخواند، دست بر کتفش گذاشتم، ملتفت من شد، گفتم: از اهل علم چنین اکاذیب در چنین محضری قبیح نیست؟ گفت: مگر روایت نشده؟ تعجب کردم گفتم: نه؛ گفت: در کتابی دیدم، گفتم در کدام کتاب؟ گفت: «مفتاح الجنان»؛ ساکت شدم، چه اینکه کسی در بی\u200Cاطلاعی کارش به اینجا رسد که جمع\u200Cآوری بعضی عوام را کتاب بشمارد و مستند قرار دهد، قابل سخن گفتن نیست.\n\nسپس شیخ مرحوم کلام را در این مقام طول داده و فرموده است: به حال خود گذاشتن عوام در امثال این امور جزئی و بدعت\u200Cهای مختصر مثل غسل اویس قَرَن و آش ابوالدرداء که تابع و مخلص حقیقی معاویه بوده و روزه صَمت که در روز سخن نگویند و غیر آن\u200Cها که احدی در مقام نهی برنیامده، سبب جسارت و جرأت شده است که در هر ماه و سال پیامبر و امام تازه\u200Cای پیدا می\u200Cشود و دسته دسته از دین خدا بیرون می\u200Cروند، انتهی کلامه رفع مقامه. "
        },
        "farsi": {

        },
        "tozih": {
            "1": " این فقیر گوید: در فرمایش این عالم بزرگ [منظور کلام مرحوم محدث نوری است که قبلا به آن اشاره شد] که به مذاق شرع مقدس آگاه است، خوب تأمّل کن؛ چگونه این مطلب غمی بزرگ و عقده\u200Cای گلوگیر در دل او شده، چه او به طور کامل مفاسد این کار را می\u200Cداند، به خلاف آنان\u200Cکه از علوم اهل\u200Cبیت محروم و بی\u200Cبهره ماندند و به دانستن سخنی درهم و برهم از اصطلاحات اکتفا کردند که امثال این مطالب را چیزی ندانند، بلکه تصحیح و تصویب کرده و بر وفق آن عمل کنند.\n\nلا جرم کار به جایی می\u200Cرسد که کتاب\u200Cهایی همچون «مصباح المتهجد، اقبال، مهج الدعوات، جماع الاسبوع، مصباح الزائر، بلد الامین، جنی الواقیی، مفتاح الفلاح، مقیاس، ربیع الاسابیع، تحفی، زاد المعاد» و امثال این کتب متروک و مهجور شود و این مجموعه\u200Cهای احمقانه شایع شود که در دعای مجیر که از دعاهای معتبره مرویه است، در هشتاد موضع آن کلمه «بعفوک» زیاد کنند و کسی انکار نکند و در دعای جوشن که مشتمل بر صد فصل است، برای هر فصلی یک خاصیتی وضع کنند و با بودن این همه زیارت مأثوره، زیارت مفجعه جعل نمایند و با بودن این همه دعاهای معتبر مرویه با مضامین عالیه و کلمات فصیحه بلیغه، دعایی بی\u200Cربط در کمال برودت جعل کنند و نام آن را دعای «حبّی» گذارند و از کنگره عرش آن را نازل کنند و چندان فضیلت برای آن وضع نمایند که انسان را متحیر و سراسیمه کنند.\n\nاز جمله [آن\u200C فضائل] آن\u200Cکه العیاذ بالله، جبرئیل از جانب حق سبحانه و تعالی به رسول خدا(صلی\u200Cالله\u200Cعلیه\u200Cوآله) گفته باشد: هر بنده\u200Cای که این دعا را با خود دارد، او را عذاب نکنم، اگرچه مستوجب دوزخ باشد و عمرش را به معصیت گذرانده و مرا هیچ وقت سجده نکرده باشد و عنایت کنم آن بنده را ثواب هفتاد هزار پیغمبر و ثواب هفتاد هزار زاهد و ثواب هفتاد هزار شهید و ثواب هفتاد هزار نمازگزار و ثواب پوشاندن هفتاد هزار برهنه و ثواب سیر کردن هفتاد هزار گرسنه و ثوابی مطابق ریگ\u200Cهای بیابان و ثواب هفتاد هزار بقعه زمین و ثواب مهر نبوت رسالت پناه، و ثواب عیسی روح الله و ابراهیم خلیل الله و اسماعیل ذبیح الله و موسی کلیم الله و یعقوب نبی الله و آدم صفی الله و جبرئیل و میکائیل و اسرافیل و عزرائیل و دیگر فرشتگان، یا محمّد هرکه این دعای بزرگوار حبّی را بخواند یا با خود بردارد، او را بیامرزم و شرم دارم که او را عذاب کنم... الخ! و سزاوار است، انسان از شنیدن این\u200Cها عوض خنده بگرید. "
        }
    }
}